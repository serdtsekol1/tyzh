<p>Морська охорона Державної прикордонної служби України отримала понад 3 тисячі одиниць рятувального та оглядового спорядження для екіпажів корабельно-катерного складу та бійців відділів спеціальних дій на понад мільйон доларів за програмою EXBS Держдепартаменту США. Про це <a href="#">повідомляє</a> Радіо Свобода.</p><p>Спорядження передали в рамках проекту міжнародної технічної допомоги «Надання технічної допомоги з метою посилення системи експортного контролю України та протидії розповсюдженню зброї масового ураження». Про це заявила повірена у справах США в Україні Крістіна Квін під час вручення сертифікатів в Одесі, на одному з причалів Одеського морського торговельного порту.</p><img src="https://i.tyzhden.ua/content/photoalbum/2020/02_2020/05/638/14b.jpg?fbclid=IwAR1gx5Yklj4rtUw-nYgE6GOp1F6jJ-zhPzhN6JxhWBFjF0zxoiIIX7Pusm4"><p>Як повідомив начальник управління морської охорони адмірал Олег Костур, частина обладнання вже активно використовується на службі охоронців. Спорядження передавали протягом минулого року.</p><p>«Унікальність обладнання в тому, що ми отримаємо засоби для забезпечення безпеки кожного військовослужбовця. Це індивідуальні аварійні костюми, системи захисту органів дихання і здоров’я, індивідуальні дозиметри. Ми також отримали тактичне обладнання для виявлення заборонених предметів, нелегальних мігрантів і іншої контрабандної діяльності», – заявив Костур.</p><p>Зазначається, що обладнання розділили між собою три загони морської охорони з Одеси, Ізмаїла і Маріуполя. Деякі зразки також використовуються до ізмаїльського навчального центру Морської охорони. Серед обладнання – наручні GPS-навігатори, портативні газоаналізатори стану повітря, оглядові дзеркала, рації, ліхтарі, костюми та більш складне обладнання.</p><p>Морська охорона отримала так звані саморятівники ізолюючого типу OCENCO M-20.2, які дозволяють дихати в задимлених приміщеннях та евакуюватися з судна у випадку пожежі.</p><p>Спецпризначенці морської охорони отримали спеціальні бронежилети з інтегрованою надувною системою – у випадку падіння в воду боєць використовує такий бронежилет як рятувальний. Замість сталевих чи керамічних захист плит там використовуються кевларові – легкі, але надійні.</p><p>Також, всі бійці морської охорони отримали два види захисних костюмів: спорядження для захисту при висадці та проведенні робіт в штормову погоду і гідротермокостюми, призначені для захисту людини від гіпотермії у випадку аварійної чи іншої позаштатної ситуації. Останній дозволяє триматися у воді за мінусових температур повітря до 15 хвилин.</p><p>Нагадаємо, <a href="#">у Посольстві США в Україні вважають</a>, що закон про оборонний бюджет США, що посилає допомогу Україні, підтверджує сильну двопартійну підтримку країни.</p>
